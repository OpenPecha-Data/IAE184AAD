#/ /rgyal ba brag phug pa'i rnam thar bzhugs/// /oM swa sti siddhaM/ bla ma dam pa'i zhabs la phyag 'tshal lo/ /gang sku blta bas mi ngoms skyon bral zhing / /gang gsung zab
cing rgya che'i chos sgra sgrogs/ /gang thugs gnyis med ye shes chen po'i ngang / /gang gi phrin las bzang pos 'gro ba 'dren/ /dag pa'i rten la dbang bzhi'i rten 'brel
gyis/ /gnas skabs bzhi yi bag chags rab sbyangs nas/ /dga' bzhi'i 'gros kyis bde chen mchog brnyes pa/ /sku bzhi'i ngo bo bla ma'i zhabs la 'dud/ /bsod nams ye shes chu gter
las 'khrungs shing / /mkhyen brtse'i nor bu srid zhi'i dpal gyis mdzes/ /don gnyis mthar phyin 'dod dgu'i mchog stsol ba/ /dbang gi rgyal po'i rnam thar cha tsam bri/
/'dir 'jig rten gsum gyi mgon po/ 'gran zla dang bral ba'i grub chen chos kyi

rje rgyal ba na bza' brag phug pa zhes mtshan yongs su grags pa de nyid nges par rdo rje 'chang yin la/ rnam pa mi'i gzugs kyis 'gro ba rnams kyi 'dren pa mchog dam par byon
pa'i rnam par thar pa zur tsam brjod na/ de yang sku gzhon nu'i dus nyid nas 'gro ba'i mgon po chos rgyal 'phags pa'i thugs kyi sras mchog rim pa gnyis la brtan pa thob
cing bsams na shes pa'i mngon par shes pa la sogs pa yon tan bsam gyis mi khyab pa mnga' ba'i bla ma dam pa zhang dkon mchog dpal las rab tu byung ste/ zhabs drung du yun
ring du bsten cing mnyes pa gsum gyis mnyes par mdzad/ de nyid las bcom ldan 'das kye rdo rje bdag med ma/ 'khor lo bde mchog /rdo rje 'jigs byed/ gshed dmar/ gsang 'dus/
sgrol ma/ ma hA mA ya/ rdo rje rnal 'byor ma/ ku ru kulle/ kun rig rtsa ba'i dkyil 'khor/ gtsug tor rnam rgyal/ rdo rje nag po chen po la sogs pa dpal ldan sa skya'i chos
rgyud dri ma med pa rnams kyi dbang / byin rlabs/ rjes gnang / gsung ngag rin po che lam skor dang bcas pa la sogs pa'i gdams ngag /rgyud 'grel/ phyag len mtha' dag bum
pa gang byo'i tshul du thugs su chud cing byin gyis brlabs nas/ skabs 'ga' zhig tu bdag la zhabs tog dgos pa'i stobs kyis bsgom long tsam mi 'ong bar gda' zhus pas/ dus
phyis gzhan la phan par 'dug gis zhes pa dang / mnal lam du na bza'i phug grub thob 'dar phyar gyi dgon pa de yin no snyam pa cig na shing gi khri cig na gos gser ma'i
khri gdan 'ga' re dang / phyi nang stan dmar po dang / ser po mang rab kyis bskor ba cig 'dug su'i yin byas pas/ slob dpon bsod nams dpal 'byor pa yin zer ba cig byung /
khyod la der phan thogs 'dra 'ong bar 'dug /der yang thang re sdod cig ces lung bstan pa yang mdzad/ gdams ngag zhu ba'i tshe bde gsal mi rtog pa'i ting nge 'dzin dang mthong
snang khyad par can la sogs pa yang gzigs so/ /

de nas yongs su 'dzin pa chen po mkhan chen grags gzhon pa las bsnyen par rdzogs shing de nyid las 'dul ba'i chos kyang mang du gsan/ gzhan yang bla ma lo tsA ba mchog ldan/
dga' ldan pa kun bsod/ /sa mcher ba mkhas btsun gzhon nu grub/ /sru lung pa kun smon la sogs pa dge ba'i bshes gnyen mkhas grub dam pa rnams las mdo sde dang rgyud sde
dri ma med pa rnams dang / de dag gi dgongs pa 'grel pa'i bstan bcos chen po rnams kyi lung dang / bshad pa'i bka' rdo rje theg pa'i dbang / byin rlabs/ rig gtad la sogs
pa mdo sngags kyi chos bod du 'gyur ba phal che ba gsan cing / khyad par du bla ma dga' ldan pa bkra shis dpal las dpal kye rdo rje'i rgyud gsum 'grel pa dang bcas pa gsan
cing thugs su chud par mdzad de/ gdan sa chen po dpal ldan sa skyar 'chad nyan gyi sgo nas kyang bstan pa dang sems can la phan pa rgya chen po mdzad do/ /de nas mngon
par shes pa dang / rdzu 'phrul dang ting nge 'dzin du ma la mnga' brnyes pa'i chos rje nyan chen pa las/ bcom ldan 'das bde mchog /kye rdo rje/ rdo rje rnal 'byor ma'i dbang
dang byin rlabs/ gsung ngag rin po che lam skor dang bcas pa dang / thun mong ma yin pa'i bla ma'i rnal 'byor/ rten 'brel snying po/ zhi byed don rgyud la sogs pa'i man
ngag mang po zhus/ ting nge 'dzin bsam gyis mi khyab pa yang 'khrungs shing sgrub pa snying por mdzad par bzhed/ shangs kyi ri khrod cig la gshegs par dgongs te yum la
'jal du byon/ dril bu pa'i dbang bskur cig mdzad de 'khyag gzhir gzims pa'i mnal lam du/ dge slong dar yol ba cig na re/ dang po bla ma zhang pa gsungs pa bzhin 'o skol
rang brag phug tu phyin pa drag lags so zer ba cig byung / sad pa dang shangs su gshegs pa'i 'dun pa de 'gyur/ sngon bla mas lung bstan pa yang dran zhing / byin gyis brlabs
pa'i gnas mchog na bza' brag

phug tu/ dgung lo sum cu so brgyad pa la bzhugs/ phyi nang gi 'du 'dzi dang / rnam g.yeng mtha' dag spangs nas sku tshe dang sgrub pa mnyam pa'i dam bca' brtan po mdzad pa
na/ thugs dam gyi rim pa ni lta ba 'khor 'das dbyer med kyi ngang nas thugs dam gyi lha mang po'i sgom bzlas chag med/ rtsa rlung thig le'i rnal 'byor/ rdo rje lus kyi 'khrul
'khor dbang bzhi'i lam cig car du nyams su blang ba'i man ngag thun mong ma yin pa rnams la nyin mtshan khor yug tu g.yel ba skad cig kyang mi mnga' zhing zab pa dang
rgya che ba'i chos kyi 'khor lo gang la gang 'dul gyis gdul bya rnams la dngos dang brgyud pas smin grol la 'god par mdzad pa dang / ston dpyid la sogs pa thun mtshams
rnams su bde dgyes/ rje btsun ma sgrol ma/ rdo rje rnal 'byor ma/ rdo rje 'jig byed la sogs pa'i dkyil 'khor sgrub mchod brgya tshar mang po dang / phyag tu 'bul ba byung
tshad kyis gsung rab la brgya tshar re mdzad/ mtshan brjod/ tshe dpag med/ gtsug tor rnams 'bum ther mang po dang / sgrol ma 'bum ther sum cu so lnga/ rgyud gsum/ yum rgyas
'bring bsdus pa/ dkon mchog brtsegs pa brgya tshar mang po/ /gzhan yang lo re la rgyud gsum dang / mdo sde la sogs pa rgyal ba'i bka' rab 'byams kyi gsung sgrogs pa dang
/ sAtstsha 'bum ther/ bla ma gong ma'i zla mchod/ dus mchod/ dkon mchog gi mchod pa rgya chen po rnams la shin tu brtson par mdzad cing gzhan dad pa can gyis phul ba'i
yo byad rnams kyang yongs su mi 'dzin par lha sar jo bo shAkya'i drung du snga phyir gser zho brgya 'bul gsum/ bo dong jo bo'i drung du brgya 'bul gcig /gzhan rten khyad
par can du grags pa du ma dang / bla ma gong ma'i rten gsum rnams kyi drung du mar me/ na bza'/ bla re la sogs pa'i mchod pa/ bde bar gshegs pa'i sku gsung thugs kyi rten
bzhengs

pa/ gdan sa chen po dpal ldan sa skyas gtso byas pa'i chos sde rnams su yang / dge 'dun gyi bsnyen bkur ba dang / 'bul ba chen po rnams bsgrubs pa dang / dbul zhing phongs
pa'i sems can rnams kyi yang re ba yid bzhin du bskang zhing / mdor na pha rol tu phyin pa drug gam/ bsdu ba'i dngos po bzhis 'gro ba dpag tu med pa phan bde mchog la 'god
par mdzad do/ /dgung lo bzhi bcu zhe gsum bzhes pa na zab mo'i lam la rtse gcig tu brtson pas sa rlung stobs 'phel ba'i nyams sku lus lci ba la sogs pa cung zad dub pa'i
tshe/ rje btsun rnal 'byor dbang phyug sa skya pa chen po byon nas/ lam du dam tshig dang sdom pa la nan tan du gyis 'bad rtsol dang dka' spyad mi dgos par 'chi ba'i dus
su rtags dang bcas te grub mtha' snyegs par 'gyur zhes lung ston pa yang mdzad/ phyi nas kyang skabs 'ga' rer mjal gsungs so/ /de nas dus thams cad du srid zhi mnyam nyid
kyi sgo nas gzhan gyi bde sdug dngos su brje nus pa la sogs pa'i thugs rje tshad med pa dang / byang chub kyi sems kyis sems can thams cad la bu gcig pa ltar gzigs shing
/ rim pa gnyis kyi ting nge 'dzin las mi g.yo bas/ khams 'dus pa gsum gyi nyams rtogs thams cad mthar phyin nas/ rnam par grol ba'i ye shes kyi snang ba cher rgyas te/
rje btsun 'jam pa'i dbyangs kyi rnam par 'phrul pa skyes mchog rnams kyis gtso mdzad gangs ri'i khrod kyi yongs 'dzin dam pa mang po'i gtsug gi nor bu gyur cig lha dang
bcas pa'i 'jig rten gyi 'dren pa dam pa mdzad do/ /rdo rje nag po chen po 'khor dang bcas pa yang bka' bsgo khyad par can dang / dgu gtor la sogs pa'i dus su yang mngon sum
du gzigs shing phrin las sgrub po/ /yang dgung lo bdun cu bzhes pa na/ gzhan snang du zhabs cung zad bsnyung ba'i tshul bstan cing

shin tu dben par bzhugs pa'i tshe/ bcom ldan 'das 'khor lo bde mchog dang / kye rdo rje dang / ston pa'i gtso bo la sogs pa'i yi dam gyi lha mang po'i zhal gzigs/ bla ma brgyud
pa rnams dngos su byon/ 'jig rten gyi dge legs dang / rje pa nyid kyi rnam par thar pa sems can gyi don du ji ltar 'gyur ba rnams zhus pa bzhin lung bstan pa thob/ de
dus na dag pa'i zhing du mkha' 'gro ma rnams kyis spyan 'dren pa la/ da rung dge sbyong gi bre kha re tsam 'gengs pa la 'dir bsdad pa khyab che bar 'dug gsungs te/ phyi
nang gi rten 'brel gyi gnad mkhyen pas so/ /yang skabs sh-ig na/ gzims khang gi steng na sku 'chag pa'i tshe/ rje pa nyid kyi sku'i rim gro la bzhengs pa'i rnam rgyal mchod
rten gyi bum pa'i nang du bcom ldan 'das rnam par rgyal ma sku las nyi ma'i dkyil 'khor lta bu'i 'od zer 'phro ba gzigs shing / sems can gyi don la bsnyel bar ma gyur
tam zhes dbugs dbyung ba yang mdzad do/ /rdo rje theg pa'i bstan pa spyi dang dam tshig la gnas pa kun la nye bar dgongs nas bdud rtsi ril bu'i sgrub pa lan gnyis mdzad
pa'i snga ma la yang dri zhim pos rgyang ring por khyab pa la sogs pa byung zhing / phyi ma bsgrub par bzhed pa na/ lo gcig tsam gyi gong du/ rje btsun sa skya pa chen pos
'di myur du sgrubs/ ma bsgrubs na bdud rtsi ril bu'i bka' chad par 'dug go zhes gsungs pas/ brtson pa cher mdzad de/ gser srang gsum tsam gyi sman dang / bla ma gong ma'i
bdud rtsi'i ril bu'i rgyun bzang po dang bcas nas/ dge slong rdo rje 'dzin pa sum cu tsam gyis zhabs tog byas te bsgrubs pas/ mnal lam du dam tshig gi rdzas la mkha' 'gros
bskor ba byed pa la sogs pa byung zhing / phyi rabs kyi sngags 'chang rnams la phan pa'i rgyun chen po yang mdzad/ rje btsun dam pa'i slob ma grub thob dar brtson skye
bdun yin zer zhing / pur gyi sha phyag tu 'bul ba byung ba la

dkon mchog la gsol ba btab pas mkha' spyod du 'gro'am bde ba can du 'gro zhes pa la sogs pa yin nges pa'i ltas byung bas ril bur bsgrubs te lus can dpag tu med pa la phan pa
rgya chen po mdzad do/ /yang skabs shig tu bcom ldan 'das thub pa chen po sku gser gyi lhun po ltar 'bar ba gzigs te/ gsol pa btab pas sems can gyi don rgya chen po 'grub
par lung bstan pa yang thob bo/ /de nas bde bar gshegs khar 'ja' dang 'od dang rol mo'i sgra la sogs pa rig pa 'dzin pa'i bsu ba rnams kyang byung zhing / phyi dro zhig
bcom ldan 'das ma rnam par rgyal ma lha dgu byon nas/ da ni khyod kyi tshe dang gdul bya'i tshad de tsam yin pas bde ba can du 'gro ba'i dus la bab ces gsung zhing / mnal
lam du yang bde ba can gyi sangs rgyas kyi zhing gi rnam par 'phrul pa dang / khyad par rgya chen po gzigs shing / ri bo gus pa'i rtse nas nub phyogs su rin po che sna
tshogs kyis spras pa'i lha'i lam rnam par dag pa'i g.yas g.yon na/ lha'i tshogs dpag tu med pa mchod pa'i yo byad bsam gyis mi khyab pa thogs nas/ rje pa nyid bde ba can
du spyan 'dren pa yin zer zhing / chos rje nyid kyang gshegs pa'i dus la bab par dgongs nas chos gos gsum dang / rdo rje 'dzin pa mi 'bral ba'i dam tshig gis yo byad kha
tshang pa tsam cig ma gtogs pa/ rten mchod/ na bza' phyag rdzas la sogs pa yongs su bzung ba med par spong thag mdzad de/ dgung lo bdun cu don bzhi/ lcags pho stag gi lo
dbyar zla 'bring bo chu stod kyi zla ba'i nyi shu brgyad kyi srodakyi cha la 'ja' 'od me tog gi char/ rol mo'i sgra dang / lha bsung gis kun du khyab pa la sogs pa khyad
par gyi ltas du ma dang bcas te zhing khams rnam par dag pa bde ba can du gshegs so/ /'on kyang chos kyi sku dang gzugs kyi sku dbyer med pa'i sku gsung thugs mi zad pa
rgyan gyi 'khor lo ni 'khor ba ma stongs kyi bar du 'gro ba so so'i bsam pa dang khams dang /

dbang po bag la nyal dang mthun par smin grol gyi mdzad pa rgyun mi chad do/ /sa 'dzin mkhas grub gtsug na rab mdzes shing / /so sor rtog pa'i blo gros 'od brgya rgyas/ /si
ta'i rgyun 'dra'i sdug bsngal chuu bo skems/ /su la'ang byams pa'i sems kyis kun du khyab/ /ma lus shes bya'i chos kun mkhyen gyur cing / /me tog mda' can rab tu pham mdzad
de/ /mu med srid pa'i g.yang sar lhung ba rnams/ /mi zad thugs rje'i lcags kyus 'dren mdzad rgyal/ /dus gsum rgyal ba'i rnam 'phrul chos kyi rje'i/ /rmad du byung ba'i
phrin las dpag yas las/ /dad pas cha tsam blangs te bkod pa yis/ /rnam par grol ba'i yon tan rab rgyas shing / /sgrib gnyis dri med bag chags kun bsal te/ /dpal ldan bla
ma gang du gshegs pa yi/ /zhing khams rnam dag bde ba can song nas/ /chos kyi rgyal po 'od dpag med pa la/ /byang chub mchog gi lung bstan rab thob nas/ /rgyal ba'i sku
gsung thugs kyi mdzod 'dzin cing / /sems can re re'i mdun du bdag gnas te/ /mkha' mnyam 'gro ba 'dren pa'i dpal du shog /de ltar che ba'i yon tan du ma dang ldan pa'i sprul
sku mchog gi rnam par thar pa rin po che'i phreng ba zhes bya ba mi 'phrogs pa'i mkhyen rab dang / thugs rje phun sum tshogs pa/ khams gsum chos kyi rgyal po rgyal ba
brag phug pa'i zhabs rdul spyi bos len pa dpal ldan blo gros brtan pas lcags mo yos kyi lo ston zla tha chungs smin drug gi zla ba'i tshes gcig la sbyar ba'o//

